ΛΑΛΗΜΑΤΑ ΤΗΣ ΣΙΩΠΗΣ ΜΟΥ

Σά νεκροκέρια σε θανάτους μακρινούς 

τρέμουν τ' αστέρια στη νυχτιά τή μαύρη. 

᾿Αλαφιασμένος ξεφτερούγισεν ὁ νοῦς 

καί μές στο σκότος τούς νεκρούς γυρεύει να βρει.

Θανάτους ἄπειρους βλέπει ἁπλωμένους 

πάνω στο χῶμα φύλλα κίτρινα δεντρῶν --

μὰ δὲ τοὺς νοιώθει καί ζητάει στους πεθαμένους 

κάποιον ἀνύπαρχτο κι ανεύρετο νεκρό...


*


᾿Απόψ᾽ ἐφύσα μανιακό τ' ἀγέρι τοῦ βοριά

κι όσα ξερόφυλλα στή γῆ ἀπάντησε πεσμένα, 

ἡ ὁρμή του τά συνέπηρε, τα σήκωσε ψηλά

 και σ' άλλα μέρη μακρινά τά πέταγε -- ὠιμένα ! 

Φύλλο ξερό, φύλλο φτωχό πεσμένο ἀπ' τό δεντρί, 

κι ἐγώ μέ φόβο κι ηδονή προσμένω τέτοιο ἀγέρι 

πού μιάν ἡμέραν ἄγνωστη ἀπ' αὐτήν ἐδῶ τή γῆ 

θα με πετάξει μακριά, ποιός ξέρει σε ποιά μέρη!

*

Έρμο τό δεντράκι του άφησε 

ὁ νοικάρης του τ᾿ ἀηδόνι· 

(Έρμο τό σπιτάκι μου ἄφησε ἡ νοικάρα μου ἡ χαρά).


Ξέρα, γύμνια στα δεντρόκλαδα 

τ' ἀκροκλώνια σκέπει χιόνι... 

(Μαύρη νέκρα στο σπιτάκι μου 

στίς γωνιές του ἡ συμφορά...)


Πάλι το πουλί ξανάρχεται 

τό δεντρί πετάει βλαστάρια. 

(Στή χαρά ἔχει το σπιτάκι μου 

τίς πορτούλες του ἀνοιχτές...)


Το πουλί πηδάει χαρούμενο 

στοῦ δεντριοῦ του τά κλωνάρια. 

(Η χαρά κόμη δέ φάνηκε. 

Πότε θα φανεῖ; Ποτές!...)



ΦΤΕΡΟΥΓΙΣΜΑΤΑ

Ερημωμένο, ἀνάστερο τοῦ ὑγροῦ Σεπτέμβρη βράδυ. 

Αστραπῆς λάμψη ξέσκισε το σύμπυκνο σκοτάδι 

κι ἀκούστηκε στη σιγαλιά βροντή βαρειά, μεγάλη. 

᾿Ανήσυχη ἡ γατούλα μου κοιτάει γιά τό μαγκάλι...



ΕΠΙ ΞΥΛΟΥ

Ηλί, Ηλί, λαμά σαβαχθανί;

(Νιώθει ὁ θνητός τοῦ θάνατου τόν τρόμο). 

Κι ἔτσι μ' αὐτό σβήνει ἡ γλυκειά φωνή 

και γέρνει το κεφάλι πρός τόν ὦμο.

Συγνεφιασμένοι οἱ ἀπριλιάτικοι οὐρανοί, 

τ᾿ ἀχνόροδα μαδοῦν ἐκεῖ στό δρόμο. 

Σύμπασα ἡ Χτίση χάνεται, θρηνεῖ 

μά γέρνει, ὅπως Ἐκεῖνος, μπρός στο Νόμο...


Τα χρόνια ἀγύριστα περνοῦν καί τώρα 

ἀπό σταυρούς ἐσπάρθη κάθε χώρα 

μ' ἀτάραχοι ψηλάθε οἱ Σταυρωμένοι

στα πόδια τους θωροῦνε δακρυσμένη μιά Παναγία, 

μιά Μαγδαληνή... 

Ηλί, Ηλί, λαμά σαβαχθανί;



ΧΩΡΙΣΜΟΣ

Μόνοι τό δρόμο πήραμε και φθάσαμε στήν ἄκρη. 

Καί τώρα, ἄν θα χωρίσουμε, θά μᾶς ἑνώνει ὁ πόνος.

- Σφίξε το χέρι δυνατά, μά κράτησε το δάκρυ... 

Μόνος ἐγώ τραβάω μπροστά κι ἐσύ γυρίζεις μόνος.

- Πρόσμενε πάντα πρόσμενε· ποιός ξέρει ἄν κάποια μέρα 

μέ σταματήσει ἡ κούραση καί μέ γυρίσει πίσω· 

καί νεκρωμένος τότε πιά, γυρνώντας από πέρα, 

σάν ἄστρα ἀθάνατης ζωῆς τά μάτια σου ἀντικρίσω;



ΧΑΜΕΝΗ ΑΓΑΠΗ

*Αν ἄλλοτε μὲ ἀγάπησες κι ἄν πιά δέ μ' ἀγαπᾶς, 

μες στήν καρδιά μου ἡ ἀγάπη σου πάντοτε ἡ ἴδια μένει. 

Μ' ἀρκεῖ στή θλίψη ν' ἀγαπᾶς τῆς βαρυχειμωνιᾶς 

μι' ἄνοιξη περασμένη.

Καί τώρα μάταια ἄν ποθῶ τά θεῖα σου φιλιά, 

τήν ἀγκαλιά σου ἄν ἔχασα κι ἄν νοσταλγός σου μένω, 

σ' αὐτό τόν κόσμο πάντοτε · πικρή παρηγοριά 

μᾶς μένει το χαμένο.



ΧΕΙΜΩΝΑΣ

Μή μέ προσμένεις πιά νά ρθῶ στο βουερό ἀκρογιάλι, 

τήν ἀμμουδιά να πάρουμε, να φθάσουμε ὡς τό μᾶλο. 

Στήν καταχνιά τῆς θάλασσας καί στήν ἀνεμοζάλη 

σά ροδοσύγνεφο σκορπᾶ, σβήνει τό εἶναι μου ὅλο.


Κάποια φωτιά ὀνειρεύομαι γιά τό σβηστό μας τζάκι 

ν' ἀστράφτει μές στη σκοτεινιά τῆς σάλας τῆς κλεισμένης. 

Να κρούει το παραθύρι μας ὁ ἀέρας, τό νεράκι 

κι ἐσύ δειλή κι ἀμίλητη στο πλάι μου να μένεις.


Νά λές σ' αὐτή σου τη σιωπή ὅσα ποτέ δέν εἶπες 

στίς ἀνοιξιάτικες αὐτές, στα θερινά τα βράδια, 

ν' ἀντιστορᾶς στο βλέμμα σου χαρές μαζί καί λύπες, 

πόθους, παλμούς, ὀνείρατα, φιλιά, ἀγκαλιές και χάδια.

Κι ἔτσι στην κρύα τή σκοτεινιά τῆς νύχτας τοῦ Γενάρη 

μές στ' ὄνειρο θ᾽ ἀγγίξουμε μιά ἄνοιξη περασμένη, 

τα ρόδα τ᾽ ἀπριλιάτικα πού πιά μᾶς τά 'χουν πάρει 

ἡ Μοίρα μας κι οἱ ξένοι.



ΜΙΑ ΛΥΠΗ

Είναι βαριά, πολύ βαριά, σά σύγνεφο ἡ λύπη, 

σύγνεφο χινοπωρινό πού βρίσκει ἀραξοβόλι, 

πάνω ἀπ' τό ἥσυχο χωριό κι ἀπ' τήν πολύβουη πόλη 

μέ μιά βροχούλα σιγανή νά πεῖ τό καρδιοχτύπι.


Νά ποτιστεῖ ἀπ' τό δάκρυ του καί τό ἔρμο περιβόλι, 

τα παραθύρια να χτυπᾶ κι ἀπό τό τζάμι οἱ χτύποι 

να φέρνουν μές στην κάμαρη τή μνήμη αὐτοῦ πού λείπει 

κι ἔτσι ἡ μιά λύπη νά σκορπᾶ καί νά τήν νιώθουν ὅλοι.


Καί πάει σ' ὅλα τά πρόσωπα και στέκεται σάν ἄχνα 

καί τά ματάκια ὑγραίνουνε καί νιώθουνε τα σπλάχνα 

τόν πόνο το γλυκόπικρο πού φέρνει ἐκείνη ἡ λύπη.


Κι εἶναι τά πάντα πένθιματά πάντα λυπημένα 

στο καρδιοχτύπι πού σκορπᾶ ἡ λύπη αὐτοῦ πού λείπει

κι εἶν᾿ ὅλα γνώριμα καί κλαῖν τή λύπη μου κι ἐμένα.



ΕΝ' ΑΠΟΓΕΥΜΑ

- Σ' εὐχαριστῶ, σ' εὐχαριστῶ, ὦ ἐσύ πού 'ρθες σέ μένα, 

τ' ὠχρό τ᾽ ἀπομεσήμερο κι ἔφυγες μέ τό βράδυ, 

περαστικά σάν τ᾿ ὄνειρο, σάν τό φιλί θλιμένα 

πού ἄφηνες, φεύγοντας, σε μένα για σημάδι.


Καί γέμισες μέ μι' ἄπειρη γλυκύτητα τα ξένα 

πού ἦταν γιά μένα πιό βαριά κι ἀπ' τό σκοτάδι. 

Καί νιώθω ἀκόμα σήμερα, πού σ᾽ ἔχω πιά χαμένα, 

ἀπ' τό κορμί μου νά περνᾶ κάποιο δικό σου χάδι.


Γι' αὐτό κι ἐγώ σ' ἀγάπησα καί σ᾽ ἀγαπῶ καί τώρα 

τόσο γλυκά, ὅσο γλυκά μου χάρισες κι ἐσύ 

τη δύναμή σου, τη χαρά, τη νιότη σου στήν ὥρα


πού ἔδειχνε ὁ δείχτης ἄμετρη στιγμή τήν ηδονή. 

—Ὤ, ἐσύ πού δέ μέ γνώριζες κι ήρθες σέ μέ, κι ἐγώ, 

σά νά σέ γνώριζα ἀπό πρίν, σέ θέλω καί σέ νοσταλγώ.



ΝΟΣΤΑΛΓΙΑ

Ἕνα σπιτάκι μοῦ ἔρχεται στό νοῦ μου κάθε βράδυ, 

στή γειτονιά πού ὑψώνεται μια πληχτικιά ἐκκλησία, 

πού ζεῖ καί πού ὀνειρεύεται μέ τήν ἀνησυχία 

κάποιου ξενητεμένου.


Πόσο βαθιά ἡ ἀνάμνηση στήν ὥρα τή θλιμένη, 

τήν ὥρα πού τά σύγνεφα φωτοπεριχυμένα 

ἀπ' τά στερνά ἡλιοχρώματα πᾶν κι ἔρχονται στα ξένα 

μέ τά βαριά βαπόρια.


Μέ τά βαπόρια πού ἔρχονται κι ἀράζουν στο λιμάνι 

κι ἀπ' τήν καρδιά μου κλέβουνε τοῦ γυρισμοῦ τόν πόθο 

κι ὅταν σε λίγο φεύγουνε πάντοτ᾽ ἐγώ τά νιώθω 

χωρίς ἐμέ νά φεύγουν.


Καί μέσα στήν ἀνάμνηση, που 'ρχεται κάθε βράδυ 

τοῦ ἄσπρου σπιτιοῦ πού εἶναι κοντά στην πληχτικιά ἐκκλησία 

περνάει σέ μιάν ἀτέλειωτη καί θλιβερή οπτασία 

ὅλ' ἡ παλιά ζωή .



ΒΑΡΥ ΤΡΑΓΟΥΔΙ ΤΟΥ ΚΑΜΠΟΥ

--Τί νά ποῦμε, τί νά ποῦμε τούτη τη βαθιά στιγμή;

--Κοίτα ἐμέ τώρα πού εἶμαι 

σάν τό δειλινό χλομή, 

σάν τό δειλινό που σβήνει τη μεγάλη αὐτή στιγμή... 

--Πέρα ἐκεῖ, κάτου στον κάμπο, πέφτει ὅλο τό φῶς θαμπό, 

φῶς πού μοιάζει σάν τόν ἴσκιο, 

κι ἀπό τή βαριά ψυχή μου βρίσκω 

μέσα στην ψυχή τοῦ κάμπου κάποιον ἴσκιο.


Καί τά δέντρα ἔχουνε δέσει στα κλαδιά τους 

την καρδιά τους.

Κι ἔτσι, ὡς νά μήν ἀπολείπει 

ἀπό μέσα τους ἡ λύπη, 

καί τή νύχτα καί τή μέρα 

λένε κάποιο καρδιοχτύπι 

στόν ἀέρα.


Κι ἀπό τήν ψυχή μου βρίσκω 

μέσα στην ψυχή τοῦ κάμπου κάποιον ἴσκιο.


Ἡ ψυχή τοῦ κάμπου μένει μές στήν ὥρ᾽ αὐτή θλιμένη 

κι ἔχει κλείσει ὅλους τούς πόνους, ἀπό χρόνους, 

ὅλων τῶν πικρῶν καρδιῶν, 

πού τα βράδια μέ τά θάμπη 

τις γρικᾶνε πάντα οἱ κάμποι 

κάτι θλιβερό να λένε καί νά κλαῖνε 

πάντα ἀντάμα μέ τό κλάμα τῶν καρδιῶν 

τῶν καρυδιῶν.



ΒΡΑΔΙΑΣΜΑ

Γύρω στη θάλασσα ἡ στεριά, στ' ἀκροθαλάσσι ἡ χλόη 

και κάποια δέντρα που λυγοῦν στοῦ δειλινοῦ τίς αὖρες 

και σβήνει μέ τό φλοίσβημα τό μαῦρο μοιρολόι, 

πού φεύγει ἀπὸ τῶν κυπαρισσιῶν τίς φυλλωσσιές τίς μαῦρες.


Κάποια πουλάκια πού πετοῦν μαζί μέ τίς βαρκοῦλες, 

τραγούδια πού θρηνοῦν γλυκά μαύρων ψυχῶν τά πάθη 

κι ὅλα μαζί, βάρκες, πουλιά, τραγούδια και ψυχούλες 

μέ τήν ἡμέρα χάνονται στοῦ ὁρίζοντα τά βάθη...



ΥΠΝΟΣ

Ἔρχομαι ἀπό τή νύχτα τοῦ καιροῦ 

στην κάμαρή σου κάθε βράδυ 

και πάω και στέκομαι παντοῦ 

σα χάδι.

Σά χάδι στέκομαι -- κι ἁπλώνω 

σά μια ψυχή, 

πού ἀποκοιμίζει ὅ,τι ἀπ' τό χρόνο δέν ἔχει ἀκόμα κοιμηθεί...


Σμίγει, ἡ ψυχή μου μέ τό φῶς τῆς λάμπας πού ὅλο σπάζει 

στους τοίχους και στα πρόσωπα προγονικῶν εἰκόνων 

που τραγικά χαμογελούν, σά νά κατασταλάζει 

ἀπάνω τους τό μυστικό κάποιων ἀρρώστων πόνων...


Ἔρχομαι ἀπό τή νύχτα τοῦ καιροῦ 

και μες στη νύχτα ἁπλώνομαι παντού -- 

στη νύχτα και στην κάμαρά σου, 

στὸ πνεῦμα σου και στην καρδιά σου.


Ἔρχομαι ἀπό τή νύχτα τοῦ καιροῦ 

κι εἶμ' ἡ ψυχή τῆς νύχτας.


Βαραίνω καί τή σκέψη μου μακραίνω 

στα πάντα και παντοῦ, 

σε νοσταλγίες και θυμούς και λύπες 

ντυμένες στις τολύπες 

τοῦ βραδινοῦ καπνού.


Γυρίζω αργά, νοσταλγικά και βαρεμένα 

σά νότες ἀπό λάγνο μαντολίνο 

κι ὅ,τι ἀπομένει πιά σε μένα 

τριγύρω μου τό χύνω 

και σβήνω.


Και σβήνω με κάποιες φωνές ποὺ ἐγλύκαναν το βράδυ 

καί μέ τό φῶς ποὺ ἐπάλευε στην κάμερά σου ὠχρό 

και μό,τι ζει μαζί 

και με τα πάντα και με σένα 

μές στο σκοτάδι γίνομ'ἕνα 

και χάνομαι μες στον καιρό...



ΒΡΑΔΙΝΟΙ ΘΑΝΑΤΟΙ

I

Ἡ ὥρα ἀναδιπλώνεται ριγμένη 

σά μιά γαλάζια γάζα ἀχνή, 

πάνω ἀπ' τή μέρα πού πεθαίνει 

χωρίς φωνή και μακρινή...


Καί μές στο δρόμο πού πηγαίνει 

σά μιά κηδεία ἑσπερινή, 

λάμπουν φωτιές ἀπό τό δάσος 

κι ἀντιλαλοῦν οἱ ἑσπερινοί...


Καί στόν ὁρίζοντα πού ἐχάθη 

ἡ ὥρα σβήνει καί σωπαίνει 

πάν' ἀπ' τή μέρα πού πεθαίνει


καί τή γαλάζια σκίζει γάζα --

κι ὁ θάνατός της μᾶς καλεῖ μ' ένα φιλί τριανταφυλλί... 


II

Τέτοια γαλήνη ἔχει ἁπλωθεῖ 

-- μά οὔτε τα φύλλα πού σαλεύουν -- 

κι ὅλα στο πάρκο τό βαθύ 

τό μαρασμό τους, λές, δουλεύουν• 


εὐγενεῖς ἄρρωστοι οἱ ἀνθοί 

μές στις ὡραῖες τους πόζες ρέβουν: 

κι ἄν ἔχουν κάποιοι μαραθεῖ τό μαρασμό τους πῶς ζηλεύουν...


Οἱ κύκνοι ἀγέρωχα περνοῦν 

μές στο νεκρό νερό πού ἐστάθη 

κι ἔτσι, ὡς νά μή τούς συγκινοῦν


οἱ μαρασμοί καί τόσα πάθη, 

τόν κάτασπρο λαιμό σηκώνουν 

να φθάσουν κάτι, πού δέν σώνουν...



ΑΦΙΕΡΩΜΑ

Νά μιά ζωή πού πρίν νά ζήσει ἀκόμα θα πεθάνει, 

Μέσα στο μάκρος τῶν λευκῶν θαλάμων, θλιβερά, 

Κάτ᾽ ἀπ' τό φῶς τό ἀδύναμο, πού ἡ μέρα τό 'χει ὑφάνει 

Λευκό γιά νά σκεπάσει τόσα μάτια θαμπερά, 

Πρίν ἔρθει ἀκόμα ὁ θάνατος χλομός νάν τά χλομιάνει.


Νεκρή ζωή πού ἀκόμα ζεῖς σέ κάποια μάτια ἀκόμα 

Θαμπά, σά φῶς ὅπου περνᾶ βαθύχρωμα γιαλιά, 

Πού ὅ,τι σοῦ μένει ζωντανό σε θάμπος ἤ σέ χρῶμα 

Εἶναι τά μάτια σου, κι αὐτά θά σβήσουν σά φιλιά, 

Θα σβήσουν ὅπως ἔσβησε κι ὅλο σου τ' ἄλλο σῶμα.


Φτωχά παιδιά, τί ἀνάμνησες σᾶς δέρνουνε τη μέρα, 

Τις ώρες που κουράζεται κι ὁ θάνατος αὐτός, 

Να παραστέκει γύρω σας σάν ἀδελφή ή μητέρα, 

Τις ώρες πού κάποιας πληγῆς ὁ πόνος ὁ φριχτός 

Περνάει μέ κάποια πρόσωπα πού ζοῦν μές στόν ἀέρα.


Καί σᾶς σκεπάζει τήν καρδιά ἡ πιό μεγάλη λύπη, 

Κάποιου θανάτου -- ἀλίμονο ! -- πού ἴσως σέ λίγο ρθεῖ, 

Να σβήσει ἕνα παράπονο και κάποιο καρδιοχτύπι 

Γιά μιά ζωούλα, πού ἔσβησε χωρίς να μαραθεῖ, 

Σά δέντρο πού τό ρίξανε τοῦ ξυλοκόπου οἱ χτύποι.


Καί μές στο βράδυ το βαρύ που χύνεται ἀπ' τὰ πλάτια 

Μές ἀπ᾿ τῶν παραθύρων τά χρωματιστά γιαλιά, 

Σᾶς βλέπω να πεθαίνετε στα κάτασπρα κρεβάτια, 

- Νιάτα γιομάτα ! - σάν πουλιά, 

Ἐνῶ οἱ ἀχτίδες οἱ στερνές σᾶς κλείνουνε τα μάτια...



ΓΡΑΜΜΑ ΝΟΣΤΑΛΓΙΚΟ ΣΕ ΚΑΛΟ ΦΙΛΟ

Γιάννη μου, πίστεψες ποτέ πώς σ' εἶχα λησμονήσει; 
Ἔτσι ἀπό κάτι ἀλλόκοτο δέ σοῦ ἔγραφα ὡς τά τώρα, 
μ' ἀπόψε, καθώς μοῦ ἔφερε τή νοσταλγία ἡ δύση
(θυμᾶσαι, κάποτε ἄλλοτε, τήν ἴδια ἐτούτην ώρα 
κοιτάζαμε ἀπ' τήν ἐξοχή τά χρώματα, τα φῶτα 
που σκόρπιζε το δειλινό στη θάλασσα, στη χώρα; 
Θυμᾶσαι που μιλάγαμε γιά τά παλιά, τα πρῶτα 
καί τίς καρδιές μας σμίγαμε στο ρεμβασμό, θυμᾶσαι;) 
-- κι όλο για σέναν ἡ ψυχή, γιά σένα ἀπόψε ἐρώτα 
καί νά 'σαι μπρός μου ὁλάκερος κι ἀγαπημένος να 'σαι 
κι ἡ πένα μου ἀθέλητα ἀρχίνησε να γράφει 
στο άσπρο χαρτί πού ἡ κάθε του γραμμή σου λέει: ἄσε 
πιά τά πικρά παράπονα και νιώσε πώς οἱ τάφοι 
δέ σβήνουνε τά αἰσθήματα τῆς νιότης μας τῶν χρόνων, 
πού τις καρδιές μας κάνανε να γίνουνε ζωγράφοι 
ἡ μιά τῆς ἄλλης τῶν παλμῶν, τῶν πόθων καί τῶν πόνων, 
-- καί σἀγαπῶ, σε νοσταλγώ, σε θέλω, σε θυμάμαι, 
και στις καρδιές μας πάντοτε ἄς φτερουγίζει μόνο
πάντοτε ἡ πρώτη ἀγάπη μας -- κι ἂς πᾶμε ὅπου κι ἂν πᾶμε...



ΝΕΟΙ ΣΤΙΧΟΙ

Τα χέρια μου, τα χέρια μου πόσο ήταν κουρασμένα !

Είδαν πολλά ναυάγια τῆς φαντασίας τὰ πλοῖα 

ποὺ ἀράζαν σέ μιάν έρημη γιά πάντα παραλία 

μέ τό γιαλό δεμένα καί μέ μένα.


Η μαραμένη μου καρδιά ἦρθε και γίνηκ' ένα 

μ' ό,τι τῆς ἔδινε τροφή για τη μελαγχολία: 

με χλομιασμένα πρόσωπα και μ' άρρωστα βιβλία 

ἀπό ποιητές που πόνεσαν γραμμένα.


και ξέχασα τους στίχους μου που κάποτε εἶχε ἀρχίσει• 

και γύρω μου ἂν βασίλευε μιά δοξασμένη φύση, 

ἦταν σε μένα ἀγνώριστη και ξένη.


Μα ο στίχος μου έτρεξε πηγή, πληγή και δόξα, 

κάτ᾽ ἀπ' τά ρόδινα ἀττικά, σάν εἶδα ἀπόψε, τόξα 

τό θεῖο τό καλοκαίρι να πεθαίνει...



ΒΡΑΔΙΝΟΙ ΘΑΝΑΤΟΙ

Νά κι ὁ χειμώνας πού έχει φτάσει

και σκοτεινιάζει πρίν βραδιάσει,


και σκοτεινιάζει μές στην πόλη, 

στη φύση και στη ζήση μου ὅλη...


Νά καί τό βράδυ που έχει πέσει 

καί κόβει τή ζωή στη μέση,


καί κόβει τή ζωή στα δύο 

μέ τό βοριά καί μέ τό κρύο.


Νά κι ἡ καρδιά μου πού στο τζάκι 

θ᾽ ἀράξει σάν τό καραβάκι,


πού ἀπό ταξίδια ὡραῖα φτάνει 

καί ναυαγεῖ μές στο λιμάνι.

*

Ναυαγισμένοι πλάι στο τζάκι 

μέ τήν καρδιά μας καραβάκι,


πῶς θά μπορέσουμ᾽ ἐμεῖς τώρα, 

μέ τό βοριά καί μέ τή μπόρα,


να ξαναρχίσουμε τά ἴδια 

τῶν ἀναμνήσεων τά ταξίδια;



ΟΡΚΟΣ

Ορκίζομαι στόν ἄνθρωπο πώς ἄνθρωπος θα μείνω 

πώς τό ἄσπρο χέρι μου ποτέ ντουφέκι δέ θά πιάσει, 

μονάχα γιά τήν τίμια δουλειά πλάστηκ᾽ ἐκεῖνο.


Κι ἂν ἔρθει ξένος κι ἄγνωστος καλῶς τον κι ἄς κοπιάσει! 

Μέσα στο σπίτι μου κι αὐτός κοντά μου θα χωρέσει 

ἀφοῦ μές στήν ἀγάπη μου χωράει ὅλη ἡ πλάση.

Το κριθαρένιο μου ψωμί θα κόψουμε στη μέση, 

θα τόνε κάνω ἀδέρφι μου κι ἡ μάνα μου παιδί της, 

κι ὅταν χωρίσουμε στερνά ἡ καρδιά μου θα πονέσει.


Στην πολιτεία ὅλης τῆς γῆς θά 'μαι καλός πολίτης 

κι ὅ,τι μοῦ πρέπει ἀπ' τή δουλειά θα παίρνω, κι ἔχει ἀκόμα 

γιά νά μοῦ δώσει κι ἡ ζωή τόση χαρά δική της!


Εἶναι καί μπόρες βέβαια πού μᾶς κυλοῦν στό χῶμα, 

μά ὅλα περνοῦνε, τίποτε χωρίς ν᾿ ἀφήσουν πίσω, 

κι ἄν σήμερα ἔχουμε ἄνοιξη, χτές εἴχαμε χειμώνα.


Ορκίζομαι ἔτσι ταπεινά κι ἀθόρυβα να ζήσω, 

ὅπως δέν ἔζησε ποτέ τῶν κάμπων χαμομήλι, 

ἔτσι πού καί τά μάτια μου μές στη χαρά να κλείσω,


ὁλόγυρά μου βλέποντας πώς μέ θρηνούνε φίλοι. 

Τέτοιος γαλήνιος θάνατος σέ μᾶς ταιριάζει μόνο 

κι ἡ μοίρα τέτοιο θάνατο σ' όλο τον κόσμο ἄς στείλει.


Ορκίζομαι στόν ἄνθρωπο νὰ ζῶ μόνο γι' αὐτόνε, 

τ' ορκίζομαι και στο ψωμί που το έχουνε ζυμώσει 

μ' ίδρώτα κι αἵματα αὐτοί πού ἀξίζει νά τό τρώνε!


Μα όταν κανείς το χέρι μου θελήσει ν' ἁρματώσει 

κι ἀλίμονο, τ᾿ ἀδέρφι μου με βάλει να ξεκάνω, 

κλείνω βαθιά μές στην καρδιά στοργή κι ἀγάπη τόση, 

ποὺ ὁρκίζομαι στον άνθρωπο γι' αὐτόν πώς θα πεθάνω !



ΤΗΣ ΜΕΓΑΛΗΣ ΠΑΡΑΣΚΕΥΗΣ

Ώρες ώρες γυρτός κι ἀπό κλάμα πνιγμένος 

συλλογίζομαι τόσα πού χω πιά λησμονήσει· 

λίγα χρόνια περάσαν κι ὅμως εἶμ' ἕνας ξένος 

γιά ὅλα ἐκεῖνα πού τά 'χω στή ζωή μου ἀγαπήσει


Ἕνας ἔρως μονάχα δέ θρηνεῖ πεθαμένος· 

κι ἄν ἐπέθανε αὐτός ἄλλον ἔχω ἀναστήσει. 

Στή ζωή μου κι ἄν εἶμαι νικητής, νικημένος, 

κάποια ἀγάπη θα μείνει καί μ' ἐμένα θα σβήσει.


Συλλογίζομαι ἐκεῖνα πού ἀγαποῦσα παιδάκι 

καί πού τίποτε τώρα δέ μοῦ δίνουν, δέν εἶναι... 

Ὦ Νυμφίε κι ἐσένα Επιτάφιε θρῆνε!...


Τα λουλούδια, οἱ καμπάνες, τ᾿ ἀναμένο κεράκι, 

στοῦ φτωχοῦ Ναζωραίου τό κορμί κάποιο δάκρυ... 

Σᾶς ἐξέχασα; Τότε γιατί κλαίω σέ μι᾿ ἄκρη;



ΜΕΣΑ ΣΤΗ ΒΟΥΗ ΤΟΥ ΔΡΟΜΟΥ

Μέσα στη βουή του δρόμου 

ἦταν νά 'βρω τ' ὄνειρό μου, 

νά τό βρῶ καί νά τό χάσω 

κι οὔτε πιά πού θά τό φτάσω.


Μια στιγμή πέρασε μπρός μου 

κι ἦταν ἡ χαρά τοῦ κόσμου, 

ἡ χαρά πού μᾶς ματώνει 

σαν οἱ πιο μεγάλοι πόνοι.


Πέρασε όπως περνούνε 

ὅσα δὲ θά ξαναρθούνε --

πουλιά που έχουν φτερουγίσει 

σύννεφα μέσα στη δύση.


Κι άφησε στο πέρασμά του 

-- πέρασμα ζωής, θανάτου -- 

στην καρδιά μου σα σφραγίδα 

ὤ τήν πεθαμένη ἐλπίδα.


Μιάν ἐλπίδα πεθαμένη 

πού μᾶς ζεῖ καί μᾶς πεθαίνει 

κι ὅλο μας τραβάει δῶ κάτου 

ὡς τήν πόρτα τοῦ θανάτου.


Όνειρο γλυκό και ξένο 

και παντοτινά χαμένο, 

σε κρατῶ στὸ νοῦ μου ἀκόμα 

σαν τριαντάφυλλο στο στόμα.


Όταν πέρασες με πῆρες 

κι όλες μου άνοιξες τις θύρες

μέ τό μαγικό κλειδί σου 

τοῦ χαμένου παραδείσου.



ΦΘΙΝΟΠΩΡΙΝΟ ΣΧΕΔΙΑΣΜΑ

Σάν πάντα το φθινόπωρο καί σήμερα ἔχει ρθεῖ· 

μοιράζει το χρυσάφι του, μοιράζει το μαράζι 

τό καί γύρω δέντρο, οὔτε κλαρί χλωρό δέ θά βρεθεῖ 

γιά ἕνα πουλί, γιά μιά ψυχή, λιμάνι πού ν' ἀράζει.


Καί νά, τό βράδυ κι ἡ βροχή τό τζάμι μου χτυπάει 

σά μιά ἐρωμένη μου παλιά, μέσα στίς τόσες ἄλλες, 

μά εἶν᾿ ἡ ψυχή μου αἰσθαντική καί ξέρει ν' ἀγαπάει 

κάθε πού κλαίει μές στή ζωή καί τῆς βροχῆς τίς στάλες.


Κουβέντες μές στη σκοτεινιά, τοῦ ἀνέμου μοιρολόι, 

ὧρες μεγάλες κι ἀδειανές και νοσταλγία τόση, 

μά, στη γωνιά, καθώς χτυπᾶ τ᾽ ἀλύπητο ρολόι 

θυμίζει τόσα πράματα πού τά 'χει πιά σκοτώσει.


Σάν πάντα τό φθινόπωρο και σήμερα ἔχει ρθεῖ. 

Μοιράζει τό χρυσάφι του, μοιράζει το μαράζι.

Πῶς νά μπορέσει μιά καρδιά κι αὐτή νά κρατηθεῖ 

ὥς τόν ᾿Απρίλη πού θά ρθεῖ, σάν πάγος πού δέ σπάζει;



ΑΠΟΧΑΙΡΕΤΙΣΜΟΣ

Νιότη μου, πού δέ σ᾽ ἔνιωσα, χωρίζουμε σε λίγο 

μάταια τα χέρια μου κρατᾶς στα χέρια σου πρίν φύγω. 

Τό αἷμα τρέχει ἀπ' τήν πληγή που σ' ἄνοιξα στα στήθη –- 

ὤ. ὁ θάνατός σου να σβηνε κι αὐτός μέσα στη λήθη...


Μοῦ λείπεται ὡς τήν ὕστερη τήν ὥρα λίγος δρόμος. 

Θά τόν περάσουμε κι αὐτόν· τί τ᾿ ὄφελός μας ὅμως,

ἀφοῦ τήν ἅγια βλάστηση πού γύρω μας φουντώνει 

ἡ πληγωμένη σου καρδιά στάζοντας θα ματώνει;


Ωστόσο ἄς προχωρήσουμε... Τίποτε πιά δέ μένει, 

στο τέλειωμα τοῦ δρόμου μας ὁ τάφος περιμένει -- 

τα χέρια μου τόν ἄνοιξαν, μυρίζουν χῶμα ἀκόμα, 

καί θά τόν κλείσουμε μαζί μέ τ' ἄχραντό σου σῶμα.


Ὅμως κάλλιο να πέθαινα πρίν ἀπό σένα, Νιότη 

-- κερδίζουν πάντα στη ζωή ὅσοι πεθαίνουν πρῶτοι --

παρά νά σέρνω ἀνέλπιδος τά βήματά μου μόνα 

σ' ἕνα χλομό χινόπωρο κι ὕστερα στο χειμώνα.


Λευκές μέ σέναν ἄνοιξες κι ἄλικα καλοκαίρια 

σκορπίζουν τα λουλούδια τους και χίλια περιστέρια 

μέ τσακισμένα τά φτερά σωριάζονται στο χῶμα 

ἐκεῖ πού -- θρῆνος... οἱ Ἔρωτες ψυχομαχοῦν ἀκόμα.


Μόνος μου πιά δέ θά νοιαστῶ ἡ Μούσα ἂν θὰ μοῦ βάνει 

πάνω στα γκρίζα μου μαλλιά τῆς δάφνης το στεφάνι 

ἀπ' τό κεφάλι μου ἔπεσαν τα ρόδα πού φοροῦσα 

κι ὅ,τι τα νιάτα μου άξιζαν, ώ δέν τ' ἀξίζει ἡ Μούσα.


Ήσουν τραγούδι αέρινο στα σύννεφα γραμμένο, 

ὄνειρο πάνω ἀπ' τή ζωή κι ἀπ' τοὺς ἀνθρώπους ξένο, 

ποὺ ἡ μπόρα τώρα σε σκορπά μες στ' οὐρανοῦ τά βάθη --

πουλί πού στόν ὁρίζοντα τό μακρινό ἐχάθη.

Το χέρι μου περίλυπος στο μέτωπό μου ἄς φέρω; 

Θά ξέρω πώς ἡ σκέψη μου κλείνει βαθιά ἕνα γέρο. 

Ὤ... τῶν πραγμάτων βιάστηκα καί βρῆκα τό ἄδειο βάθος 

κι αἰτία τοῦ θανάτου σου γίνηκε αὐτό τό λάθος.


Νιότη μου, πού δέ σ' ἔνιωσα, χωρίζουμε σε λίγο... 

Σε μια κραυγή το στόμα μου μ' ἀπελπισιά ἀνοίγω 

αὐτά τά λόγια μοναχά στο θάνατό σου πᾶν: 

-- Πεθαίνει ὁ Μέγας Παν...



ΛΥΡΙΚΟ

Ἦταν ἀλήθεια πώς ἐζοῦσα 

κάποια ζωή ξεχωριστή, 

ζοῦσα ὅπως ἤθελεν ἡ Μούσα 

κι ὅπως δέν ἤθελε ἡ ζωή.


Λοξά με κοίταζαν οἱ ἄλλοι 

σά νά μέ παίρναν γιά τρελό, 

κι ἦταν γιά μέ χαρά μεγάλη 

μαζί τους πάντα να γελώ.


Μ᾿ ἀλήθεια, ἄν ἔχασα τό νοῦ μου 

κι ἄν ἔχω τώρα τρελαθεῖ, 

τό 'παθα, ἄχ ἄστρο τ' οὐρανοῦ μου, 

ὅταν ἐπρόβαλες ἐσύ !...



ΑΡΡΩΣΤΙΑ

Τό φεγγάρι ἀπόψε λάμπει 

σε θερμούς ὀνειροπόλους, 

σε ζευγάρια ἐρωτεμένα --

λάμπει σ' ὅλους, καί σέ μένα...


Τό κοιτῶ, καθώς περνάει

ταξιδιάρικα στα χάη· 

πέφτει στο κρεβάτι ἀπάνω 

πού ἴσως μέλλω να πεθάνω...


-- Το δικό μου θέλεις πόνο; 

Ὅλοι οἱ πόνοι μου κοιμοῦνται... 

Ένα «χαῖρε» δόσε μόνο 

ὅπου ἀκόμα μέ θυμοῦνται...



IN QUESTA TOMBA

᾿Απελπισία, ἀπελπισία, ἀπελπισία... 

Απάτη τ᾿ ὄνειρο κι ἡ φαντασία.


Οἱ θάνατοι ἔχουν φτάσει τις γεννήσεις 

κι ὅμως ἐσύ ζητᾶς ν' αὐτοκτονήσεις.


Ὁ ἔρως ἀπογοήτευση μεγάλη --

τήν μιάν ἀγάπη ἀφήνω γιά τήν ἄλλη.


᾿Αγῶνες, περιπέτειες καί ταξίδια· 

ἡ γῆ ἕνας βράχος κι εἴμαστε τα στρείδια.


Η ποίηση, ἡ σοφία δέ μέ σώνει· 

δέν εἶμαι οὔτε μυρμήγκι, μήτε ἀηδόνι.

Τοῦ ἀγνώστου τό μυστήριο για να λύσω, 

θα 'πρεπε να πεθάνω καί νά ζήσω.


Καί τό τραγούδι μου αυτό γιατί τό γράφω; 

--Ω... σε ποιό σκοτεινό τάφο...



ΕΙΣΑΓΩΓΗ

Η θάλασσα ἀπό τόν ἐξώστη κι ὁ οὐρανός... 

Επιθυμία γλαυκή, πῶς νά σέ ζήσω; 

Ποῦ 'ν τό καράβι νά μέ φέρει πίσω 

ἐκεῖ πού εἶν᾿ ὁ μεγάλος ὠκεανός;


Επιθυμία γλαυκή: χρῶμα, καπνός. 

Φωνή που λείπει γιά νά τραγουδήσω, 

τραγούδι πού ποτέ δέ θά γρικήσω 

καί πόθος πού δέν εἶν᾿ ἀνθρωπινός...


Οἱ ναῦτες τραγουδάνε στο καράβι 

τραγούδια με φωνή θαλασσινή 

κι ἡ ἐπιθυμία ἀνάβει, ἀνάβει, ἀνάβει,


σάν τή φωτιά στή γῆ τή μακρινή... 

Αχ, ὄνειρο γαλάζιο καί μεγάλο,

ἀπ' τὸ τραγούδι μας δὲν εἶσαι τίποτ' ἄλλο !



ΑΠΟΚΡΙΑΤΙΚΑ

I

Πώ, πώ, τί κρύο κάνει... 

ἐπάγωσαν οἱ μάσκες στις βιτρίνες· 

ἕνα τριμένο ντόμινο πῶς να ζεστάνει 

τήν καρδιά μου τήν ἄδεια σάν κι ἐκεῖνες;


Εἶχα μι' ἀγάπη πού πάει να σβήσει -- 

δέ θά μποροῦσε ἀκόμα να κρατήσει; 

Αὔριο θά 'χουμε ῎Ανοιξη κι Απρίλη 

κι ἐμεῖς δέ θά 'μαστε οὔτε φίλοι...


Ήταν γραφτό της όμως να πεθάνει 

μέσα στην παγωμένη Αποκριά, 

ἔτσι ἀπ' τό κρύο, ὅπως μια γριά 

πού δέν ὑπάρχει τίποτε νά τή ζεστάνει...


II

Ολο βροχές Αποκριές, 

ντόμινα μαῦρα σά γριές, 

καί φθισικοί πιερρότοι, 

γεροντοκόρη νιότη.


Στούς δρόμους πανηγύρι, 

κι ἀπό τό κοιμητήρι 

φωνάζουν οἱ καμπάνες 

τίς πονεμένες μάνες.


Αχ, ἡ ζωή εἶναι λίγη 

κι εἶν᾿ ἡ χαρά μεγάλη 

κι αὐτοί πού 'χουνε φύγει

δέ θά γυρίσουν πάλι.



ΩΡΕΣ

Ώρες συλλογισμοῦ πικρές... εἶν᾿ ὅλα μάταια όμως· 

ἀκόμα χτές ἦταν πρωί κι ἔλεγα ν' ἀρχινήσω, 

ἦταν πρωί ὅλ᾽ ἡ ζωή κι ἦταν ἐμπρός ὁ δρόμος --

να σήμερα πού βράδιασε κι ἔμεινα τόσο πίσω.


Οὔτε καί πού τραγούδησα τό θρίαμβό μου στην αυγή, 

οὔτε το μεσημεριανό τραγούδι τοῦ καμάτου, 

τώρα ἀπομένει ἕνας σκοπός πού πάει κι αὐτός νά βγεῖ, 

μέ τό ξαλάφρωμα κάποιου θανάτου.


Μοίρα τῶν ποιητῶν –- χαρά καί δυστυχία μαζί --

το δρόμο σου ἔχω πάρει· 

εἶν᾿ πιό καλά, χίλιες φορές, ἔτσι κανείς νά ζεῖ, 

σάν ὄνειρο μές στήν αὐγή, σάν ἴσκιος στο φεγγάρι.


Καί σύ, ψυχή, πού χάθηκες στην πιο βαθειά σιωπή, 

ἕνα φθινόπωρο περνᾶ ἀπ' τή ζωή που τρέχει 

μά εἶναι στο βράδυ μιά φωνή που πάντα κάτι θά σοῦ πεῖ 

καί μές στο δάσος βρέχει...



ΥΠΟΣΧΕΣΕΙΣ

Μιά νύχτα πού σπατάλησα κάθε μου ἐπιθυμία 

στήν ἡδονή, καί γύριζα τόσο ἀπογοητευμένος -- 

σέρνοντας βάρος τό ἴδιο μου κορμί πού τοῦ ἤμουν ξένος --

ὥστε νά συλλογίζομαι πώς, ποτέ πιά, καμία


μές στή ζωή ἐπανόρθωση θά μοῦ τό ξαναδώσει, 

κι ἐνῶ τό μέλλον ἔβλεπα μέ σκοτεινά σημεῖα, 

τέλμα χωρίς ὁρίζοντα, γαλήνη ή τρικυμία, 

πού κύλαγα, κατάδικος, στην πτώση ἀπό τήν πτώση,


ἀπελπισμένος ὕψωσα στόν οὐρανό τά χέρια· 

τότε στα μάτια ὅλα μαζί μέ φίλησαν τ᾿ ἀστέρια 

πού λάμπαν στο στερέωμα κι ἀπό τόν κόσμο ἀπάνω


πραγματοποιημένες μέσα στο χρυσάφι ἐλπίδες 

ὅσων ποτέ σου στή ζωή καί στ' ὄνειρο δέν εἶδες... 

Ὤ, πόσο κείνη τη στιγμή θέλησα να πεθάνω...



ΡΑΝΤΕΒΟΥ

Πρόσμενα, πρόσμενα να ρθεῖς· ἐσύ δέν ἦρθες ὅμως. 

Μά, στήν ἀπελπισία μου, δέ μοῦ 'λειψε ἡ ἐλπίδα --

περίμενα ἀναπάντεχα γιά νά σέ φέρει ὁ δρόμος 

κι ὅλους τοὺς εἶδα νά 'ρχονται καί μόνο ἐσέ δέν εἶδα.


Ἔμεινα, τέλος, μόνος μου μές στ' ἄδειο καφενεῖο, 

ἔμεινα ὅπως δέν ἔμεινε ποτέ κανένας μόνος, 

κρατώντας το κεφάλι μου στα χέρια σαν κρανίο 

πού τό σφραγίζει τῆς ζωῆς καί τοῦ θανάτου ὁ πόνος.


Τα μάτια μου εἶχαν κουραστεῖ στήν προσμονή τήν τόση 

καί τά έκλεισα καί σ᾽ εἶδα πιά, στα βλέφαρά μου πίσω· 

εἶχες ἐρθεῖ στό ραντεβοῦ πού δέ μοῦ εἶχες δώσει


γιά νά μέ κάνεις πιό πολύ γιαὐτό νά σ᾿ ἀγαπήσω. 

Καί τήν καρδιά μου σ' ἄνοιξα, πόρτα πού ἀπάνω ὥς κάτου 

τὰ μαῦρα τή σφραγίσανε τά πέπλα τοῦ θανάτου.



ΚΥΡΙΑΚΗ

Κυριακή μές στο χειμώνα, 

Κυριακή χωρίς φωτιά 

καί τά κρύα χέρια μόνα 

πάνω στ' ἄγραφα χαρτιά.


Με τα χέρια στα μαλλιά μου 

ἄσκοπα κοιτάζω μπρός μου: 

εἶναι, τάχα, τά χαρτιά μου 

ἡ κατάκτηση τοῦ κόσμου;


Κυριακή μές στο χειμώνα 

μέ τίς νοσταλγίες τοῦ θέρου· 

κρύα χέρια, χέρια μόνα 

στ' ὠχρό μέτωπο ἑνός γέρου.


Αχ, οἱ δρόμοι εἶν᾿ ὅλοι ἄδειοι 

μά τά μάτια μου εἶν᾿ ἐκεῖ 

καί τούς βλέπουν ένα βράδυ 

καλοκαίρι, Κυριακή...


Νοσταλγίες πού ζοῦν μάταια 

στ' αὐγουστιάτικο ὄνειρό των, 

τότε πού ἤτανε τά μάτια 

ταχυδρόμοι τῶν ἐρώτων.


Κυριακή μές στο χειμώνα: 

το βιβλίο καί τό γραφεῖο 

κι ἡ καρδιά μέσα στό σῶμα 

τάφος σε νεκροταφείο.



ΦΑΝΤΑΣΜΑΤΑ

Ολ᾽ οἱ πεθαμένοι ἔχουνε γύρει 

ἀπό τήν ἀριστερή μεριά, 

γιατί ἡ μαύρη γῆ στο κοιμητήρι 

την καρδιά της πλάκωσε βαριά.


Μέ κρασί σά φλόγα τό ποτήρι 

γέμισ' το καί κέρνα το βοριά 

πού ἀπό τό σπασμένο παραθύρι 

μᾶς μιλάει γιά τήν κακοκαιριά.


Τα χλομά σου δῶσε μου τά χείλη, 

φύσηξέ μου λίγη αναπνοή, 

σβῆσ' τή λάμπα κι ἄσε το καντήλι


να φωτίσει τά σκοτάδια σά ζωή. 

Ολ᾽ οἱ πεθαμένοι μας οἱ φίλοι 

θα πεθάνουν πάλι ὥς τό πρωί.



ΜΙΣΟΣ

Τι μένει; Τι μένει; 

Μιά νύχτα γεμάτη φωνές τήν πόλη τυλίγει. 

Οἱ δρόμοι εἶναι τρόμος. Γιά πάντα ἔχουν φύγει 

οἱ ἀγαπημένοι.


Πεθάναν ἐτοῦτοι, 

ἐκεῖνοι χαθῆκαν. 

Τῆς νιότης τά πλούτη 

ἐσβῆσαν, σωθῆκαν. 

Κι ἐμεῖς συντριμμένοι 

τραβάμε μοιραῖα τό δρόμο πού βγαίνει, 

ἐκεῖ πού κανείς δε γυρίζει.

Μᾶς λύγισε ἡ πείνα... Μᾶς τσάκισε ὁ πόνος... 

Μᾶς ἔριξε κάτω κι ἐδῶ μᾶς πατάει 

ὁ νόμος... ὁ νόμος... 

Κανείς πιά στη νύχτα δέν μᾶς τραγουδάει 

κανένας δυό λόγια γλυκά δέν μᾶς λέει 

ἡ μάνα μας κλαίει.


Τό στῆθος μας πού έκλεισε τόσην ἀγάπη, 

μᾶς τό 'χει φουσκώσει το μίσος, 

τό μίσος πού ἀνάβει πυρκαϊές μές στις χώρες 

και φέρνει τις μπόρες...


Στυγνοί βρυκολάκοι μ' ἐχθρούς καί μέ μίση 

ζητᾶμε τα θύματα... 

Η θάλασσα φτάνει... Ξεσπᾶνε τά κύματα... 

Εμπρός... Νά μιά λύση.



ΕΝΑ ΧΕΡΙ ΜΑΥΡΟ

Ἕνα χέρι μαῦρο μές στη νύχτα ψάχνει, 

ἕνα φῶς μονάχα λάμπει στα κλαδιά. 

Βγήκαν μάγισσες να κλέψουνε παιδιά 

καί τά μάτια σφράγισε μι᾿ ἀράχνη.


Ἡ σβηστή μου λάμπα δέ θ᾽ ἀνάψει πάλι, 

ἔχουνε παγώσει τα θερμά κρεβάτια, 

κι οὔτε πού θ᾽ ἀνοίξουν ποτέ πιά τά μάτια 

πού έκλεισαν κοιτώντας κατά τ᾿ ἀκρογιάλι.


Ἄλλοι ἔχουνε μείνει κι ἄλλοι ἔχουνε φύγει, 

ἔχουνε τραβήξει γιά τούς οὐρανούς, 

γιατί ἡ γῆ εἶναι λίγη 

γιά τούς πεθαμένους καί τούς ζωντανούς.


Πουθενά τριγύρω δέν ἀκοῦς ἀνάσα, 

αὐτοί πού κοιμοῦνται δέ χαμογελᾶνε. 

Νιώθω τόν ἀέρα σά νά μέ σφαλᾶνε 

σε μιά νεκροκάσα.



ΔΕΝ ΕΙΝ' ΕΔΩ...

Δέν εἶν' ἐδῶ πιά λάθη 

μεγάλα καί τρελά. 

Ένα νεκρό φεγγάρι 

σωπαίνει ἐκεῖ ψηλά.


Ἡ πόλη καί τά φῶτα 

εἶν᾿ τόσο μακριά, 

ὅπως ὅταν τα νιάτα 

κοιτάζει μια γριά,


Κι ἐγώ βρίσκομαι ξένος 

μέσα στον κόσμο αὐτό, 

σάν ἕνας πεθαμένος 

στόν ἴδιο του ἑαυτό.



ΧΕΙΜΩΝΑΣ

Μαῦροι δρόμοι του χειμώνα 

στη γυμνή τήν ἐξοχή· 

τοῦ ἁμαξιοῦ τὰ φῶτα μόνα 

τρέχουν μέσα στη βροχή


Μέσα στήν ἀνεμοζάλη 

πρώτη ἐρωτική βραδιά ! 

Τέτοιαν ἄνοιξη και πάλι 

ποῦ περίμενε ἡ καρδιά;


Δυό κεφάλια πλάι πλάι 

το ένα φθινοπωρινό, 

το άλλο δώρο από το Μάη, 

δεν είν' εἴκοσι χρονια.


-- Που σε βρήκα; Που σε βρήκα, 

ἄνθος τῆς ἀμυγδαλιᾶς; 

Τα μαλλιά σου έχουν τη γλύκα 

μιᾶς χελιδονοφωλιάς.


Καὶ τὰ μάτια, όπως τα κλείνεις 

στο φιλί, μοιάζουν κι αυτά 

μέ τά μάτια τῆς Σελήνης 

που κοιτοῦν πάντα κλειστά.


Εἶσαι ἡ νύχτα κι εἶσαι ἡ μέρα, 

εἶσαι ὁ πόνος κι ἡ χαρά! 

Γύρω μας, μές στόν ἀέρα 

κυματίζουνε φτερά:


Περιστέρια ἔχουνε φθάσει 

ἀπό τόπους μακρινούς· 

φέρνουν ἀνθισμένα δάση 

και γαλάζιους οὐρανούς.


...Καί τ᾽ ἁμάξι, τρέχει, τρέχει 

στήν ἀσφαλτωμένη ὁδό. 

Ἔξω ἀπό τά τζάμια βρέχει 

κι ὁ χειμώνας εἶν' ἐδῶ...



DOMESTICA

Μιά μιά οἱ καρέκλες ἄδειασαν γύρω ἀπό τό τραπέζι· 

στίς ἰσκιωμένες κάμαρες ἕνα παιδί δέν παίζει, 

οὔτ᾽ ἕνα πιάνο, τίποτε -- καμιά φωνή με τρίλιες 

δέ βγαίνει ἀπὸ τοῦ παράθυρου τίς ἰσκιωμένες γρίλιες. 

Σώπασε κάθε θόρυβος, κάθε συνομιλία, 

τρίζουν τά ξύλα ἀπ' τόν καιρό καί τή μελαγχολία. 

Τα παγωμένα χέρια μας τοῦ χαῖρε λέν τά χάδια 

στίς ἔρημες τις κάμαρες καί στά κρεβάτια τ' ἄδεια.

Ἔχει ἡ χαρά τῶν γυρισμῶν ἀπό καιρό πεθάνει· 

κλείσαν οἱ πόρτες τοῦ σταθμοῦ, βράδιασε στο λιμάνι.


Εἶναι λευκές οἱ νύχτες μας και μαῦρες εἶν᾿ οἱ μέρες, 

τις πόρτες μέ τά νύχια τους σκαλίζουν οἱ φοβέρες.

Από τήν κλειδαρότρυπα κοιτάζει κάποιο μάτι· 

ποιός μένει ἀκόμα γιά νά δεῖ στό διπλανό κρεβάτι.


Μείναμε μόνοι κι ὀρφανοί. Τ᾽ ἀδέρφια μας ποῦ νά 'ναι; 

Μόνο τοῦ φεγγαριοῦ γλυκά τά μάτια μᾶς κοιτᾶνε. 

Κι ἐκείνου ἀκόμα τά μαλλιά ξάσπρισαν στους κροτάφους 

γιατί, ἀπ' τήν πρώτη νύχτα του, βλέπει τή γῆ μέ τάφους· 

μ' ἄς μή μιλᾶμε πιά γι' αὐτούς, εἶναι παλιό τό θέμα· 

πᾶμε... θά τούς ξεχάσουμε... θά ποῦμε ὅτι εἶναι ψέμα... 

Φθινόπωρο... Φθινόπωρο... Σαλπίζουνε στα δάση 

τά βούκινα πού, ἀπ' τόν παλιό καιρό, δέν ἔχουν σπάσει. 

Κλαίνε τά δέντρα στην πηγή δάκρυ στάζουν τα φύλλα, 

ἀνατριχίλα στό νερό, στό σῶμα ἀνατριχίλα... 

Δέν ἔχει ὁ γυμνός ἔρωτας, ροῦχο για να φορέσει 

και περιμένει ζέστη ἀπ' τό φύλλο πού θά πέσει.


Ακούμπα τό κεφάλι σου στα χέρια και θυμήσου 

τώρα πού μελαγχολικοί μῆνες θά σ᾽ ἀποκλείσουν: 

Τῶν λουλουδιῶν ἡ στάχτη ἀπ' τίς ἀνοίξεις, μές στά χέρια 

μᾶς ἔμεινε, καί τῶν καρπῶν ἀπό τά καλοκαίρια. 

Στάχτη κι ἀπάνω στά μαλλιά, στάχτη στη γλώσσα μένει.

Οἱ μπόρες δέ μᾶς ἅρπαξαν. Η μουσική σωπαίνει. 

Σωπαίνουν ὅλα: τα πουλιά, τα χείλη, τά βιβλία, 

ὁ κουρασμένος ἔρωτας, ἡ γνώση κι ἡ φιλία. 

Μείνανε τά φαντάσματα τῶν εἴκοσι χρονῶ μας 

μές στον καθρέφτη καί γελοῦν μέ τό παράπονό μας. 

Βράδυ, βροχή και ταραχή. Στήν ἐκκλησιά σημάναν· 

ἔστειλε μήνυμα γλυκό καί μακρινό ἡ καμπάνα.


Δέν ἦταν πιά τό κάλεσμα πού ἄκουγα πολύ νέος -- 

ἦταν φωνή γιά προσευχή γαλήνια κι ὅλο δέος, 

πού ἀπό τά τζάμια πέρασε κι ἦρθε στην κάμαρή μου 

κι ἦταν σά νά 'ναψε ἕνα φῶς στη σκοτεινή ψυχή μου.


Κι ἔμοιαζε σά νά μοῦ ἔλεγε πώς ἴσως, κάποια μέρα 

ὅ,τι δέ βρήκαμε στή γῆ, θά τό βροῦμε κεῖ πέρα.



ΘΑΛΑΣΣΑ ΤΟΥ ΒΟΡΡΑ

Χαίρετε, χαίρετε, οὐρανοί γλαυκοί, γλαυκά πελάγη... 

Μες στο βοριά νοστάλγησα μιά θάλασσα τοῦ ὀνείρου, 

πού νά μέ φέρνουν ναυαγόν, ἐπάνω τους οἱ πάγοι 

στα χιονισμένα σύνορα τοῦ κόσμου καί τοῦ ἀπείρου.


Πουλιά λευκά, φανταστικά, τῶν μυθιστορημάτων, 

θέλω νά ἰδῶ νά φεύγουνε σ᾽ ἀδιάκοπο κυνήγι. 

Μιά ν' ἀνεβαίνουνε ψηλά καί μιά να πέφτουν κάτω 

καί τόν ἀγέρα νά δονοῦν τοῦ διάβα τους τά ρίγη.


Να φεύγουνε... Να φεύγουνε... Νά μή ξαναγυρνᾶνε, 

ὅπως κι ἐγώ στίς θάλασσες αὐτές δέ θά γυρίσω. 

Οἱ κόκκινες κι οἱ κίτρινες φωτιές δέ μέ τραβᾶνε 

στίς γαλανές ἀκρογιαλιές που θ᾽ ἀποχαιρετήσω.


Καπνός πιά νά μή φαίνεται στο σπίτι τοῦ χειμώνα 

καί νά μήν ἀνασταίνεται βλαστός τό καλοκαίρι· 

κι ὅταν τοῦ κόσμου τοῦ νεκροῦ θά θέλω τήν εἰκόνα 

το πρόσωπό μου νά κοιτῶ μέ τό δικό μου χέρι.


Τ᾽ ἄστρα νά ἰδῶ πού λάμπανε και στη δημιουργία, 

ἄστρα χαμένα ἀπ' τή νυχτιά τῶν πρώτων Χριστουγέννων, 

ἄστρα τῶν παιδικῶν μου χρόνων ἡ χρυσή μαγεία, 

καρδιές τῶν κόσμων, μάτια τῶν καλῶν μας πεθαμένων.


Καί τά βουνά, καί τά βουνά πού, πίσω ἀπ᾽ τις κορφές τους, 

ἀρχίζει ἡ χώρα πού γι' αὐτήν γράφει τό παραμύθι 

μ' όλα τα βασιλόπουλα καί τίς πριγκίπισσές τους, 

μέ τὰ νερά τ᾽ ἀθάνατα, τά θαύματα, τη λήθη.


Ἐκεῖ πιά τήν πατρίδα μου να ξαναβρῶ τήν πρώτη, 

ἐκεῖ πού οἱ πάγοι ὀρθώνονται μυστηριώδεις τάφοι, 

κι ὅπου, παραπετάσματα μπροστά στή γῆ, τά σκότη 

για πάντα θα ξεγράφουνε ὅ,τι ἡ καρδιά μου γράφει.



ΠΑΙΓΝΙΔΙ

Ποιός τό 'λεγε ποτέ να ρθεῖ 

ἡ προδοσία; 

Εἶχα κρατήσει μια ξανθή 

Σου παρουσία.


Ήτανε τ' ὄνειρο βαθύ 

στη φαντασία 

καί τό σπαθί μέ τό σπαθί

σε συνουσία.


Μά, ἀπό τούς ὅρκους, συλλαβή 

δἐν ἀπομένει· 

πλοι τους ἤτανε βουβοί


κι ὄχι εἰπωμένοι. 

Αγάπη, ἀγάπη μου ἀκριβή 

κι ἐρειπωμένη...



ΣΤΗΛΗ

Δὲ θὰ λείψει κανείς -- 

θα έρθουμε ὅλοι κεῖ κάτου, 

στ' ἄκουσμα τῆς φωνῆς 

τοῦ μεγάλου θανάτου.

 
Μὴν ἀνυπομονεῖς : 

Τὸ ξέρουμε πὼς ὅσο

πονᾶμε, μᾶς πονεῖς — 

Σ' εἴχαμε νιώσει τόσο...


Τὸ στρῶμα εἶναι σκληρό 

κι ἡ κάμαρή σου μαύρη... 

Τὸ δρόμο σου οὔτε θα βρει
 

ποτὲ τὸ τρυφερό μήνυμα 

ποὺ σοῦ γράφω : 

«Χαῖρε» πικρὸ σὲ τάφο.



ΑΘΑΝΑΣΙΑ

*Αν εἶχες πεθάνει θα σ' εἶχε ξεχάσει ἡ μητέρα σου. 

*Αν σ' εἶχα ἀγαπήσει θά σ' εἶχα ξεχάσει κι ἐγώ.


Η στιγμή γίνηκε εὐθεία μέσα στο χρόνο, 

Βέλος μές στην καρδιά μου

Βελόνα που κεντάει τη μνήμη.


Το χέρι σου λάμπει στη νύχτα, σημαία τοῦ κόσμου.



ΝΟΣΤΑΛΓΙΑ

Δῶσε μου τήν ἀνάμνηση τοῦ πράσινου δρόμου, 

το σπίτι μέ τό κόκκινο φῶς, 

τα παλικάρια που χόρευαν. 

Οἱ ἀράχνες ἔφραξαν τα παράθυρα, 

γέμισαν σκόνη τά βιβλία. 

Τή θύμησή σου δῶσε μου 

γιατί ἔμεινε γυμνό τό χαῖρε,



ΥΔPA 1910

Μητέρα 

φοροῦσες τό τριανταφυλλί σου φόρεμα 

στό δρόμο τοῦ βουνοῦ πρός τή θάλασσα 

στό νησί τῆς πατρίδας.


Μ' άσπρα τριαντάφυλλα στα χέρια σου 

μ' ἄσπρα πουλιά στόν οὐρανό 

μ' ἄσπρα πανιά στη θάλασσα 

σε ξαναβλέπω.


Η φιλία μας εἶχε ἀρχίσει ἀπό τότε 

σέ μιά ζωή χωρίς τό θάνατο 

μ' ἄσπρα πανιά 

μ' ἄσπρα πουλιά 

μ᾿ ἄσπρα τριαντάφυλλα


μέ φόρεμα τριανταφυλλί.



ΕΞΟΧΙΚΟ ΟΝΕΙΡΟ

Οἱ ἐλιές διψοῦσαν μάταια νιότη. 

Εἶχαν γεμίσει τα χέρια ἀπό φῶς τοῦ πεύκου. 

Ανοίχτε πόρτες και παράθυρα 

εἶναι ἡ στερεά νύχτα τῆς γῆς ὅπως ἡ πρώτη.


Χαρούμενοι τάφοι, 

ἡ σελήνη διαβάζει τίς ἐπιγραφές σας. 

Φόρεσε τα ματογυάλια της 

γιατί ἡ ἀπόσταση εἶναι μεγάλη.


Θα κοιμηθοῦμε σε λίγο 

ἀγκαλιασμένοι.



ΠΑΡΑΙΣΘΗΣΗ

Πόδια γιά νά δεχτοῦν τά φιλιά τῶν νερῶν καὶ τά δικά μου, 

σκονισμένα ἀπό τό χορό, 

κοιμήθηκαν γυμνά μέσα στη χούφτα μου

τα μελαχρινά δίδυμα. 

Κι ὅταν ξημέρωσε 

σημάδι δέν ἔμεινε στο χόρτο πού πάτησαν 

γιά νά μοῦ δείξει το δρόμο που πήρανε.



EAPINO

Ξαναγύρισαν οἱ γαλάζιες βροχές. 

Τα τρεμουλιάρικα δάχτυλα τῶν δέντρων 

πλέκουν μέ τή σκιά κεντήματα 

στα μάρμαρα τῶν τάφων.


Ζυγώνει το Πάσχα. 

Το μαρτυροῦν τά ρόδα πού ἀνασταίνονται, 

τό μαρτυράει ἡ ἀγάπη πού ξαναγυρίζει 

ἀπό τήν ἐξορία στην καρδιά μας, 

το μαρτυράει το καινούριο φῶς.


Ἔλα, ἐραστή μου Μάιε, 

ἀκόλουθε βασιλικέ, 

κομψέ χαριτωμένε ἱππότη. 

Ἔλα, μέ τό λεπτό σπαθί γιά νά σκίσεις 

το πέπλο που τυλίγει 

το χειμωνιάτικο ὄνειρό μου.



ΦΑΥΝΟΙ

Θα χορέψουμε στο φῶς τῶν ἄστρων, 

θα τρέξουμε ξυπόλητοι στήν ἄσφαλτο τοῦ δρόμου, 

στά φῶτα τῶν αὐτοκινήτων πού θά 'ρχονται 

θα κοιμηθοῦμε στα ψηλά χόρτα κοντά στούς βατράχους.


Θα μείνουμε μόνοι.


Ἔπειτα θά 'ρθουν τα φιλήματα να κλείσουνε τα μάτια μας, 

τα χέρια θα ἑνώσουμε στον ύπνο 

καί τό πρωί θα ξυπνήσουμε πεθαμένοι.



ΕΣΩΤΕΡΙΚΟ

Ο βοριάς πλαταγίζοντας ξεδιπλώνει σημαίες, 

παραμονεύουν τέρατα στους δρόμους, 

ἔχει σκεπάσει ἡ θάλασσα τίς προκυμαίες· 

το παραμύθι ξαναζεῖ μέ τούς γλυκούς του τρόμους.


Λαχτάρισα τήν ὥρα αὐτή μῆνες, μέρα τη μέρα, 

την κλειστή κάμαρη, τή λάμπα τήν ἀγαπημένη. 

Ανάλλαγη, σάν εἴκοσι χρονῶν, εἶναι ἡ μητέρα· 

τα μάτια της χαμογελοῦν, τό στόμα της σωπαίνει.


Ἤμουν θλιμένος, ἄρρωστος, χωρίς χαρά κι ἐλπίδα, 

περιπλανήθηκα στή γῆ, χρόνια πολλά, πολλά... 

Μά ἀπόψε ἀπ' τό ταξίδι μου γύρισα στην πατρίδα 

καί βρῆκα τή μητέρα που χαμογελά.


Εἶναι ὅλα πάλι γνώριμα μές στο σπιτίσιο βράδυ: 

Η κάμαρη, τά πράγματα, τό φῶς καί τό σκοτάδι.

Φωνάζει ἀπ᾽ ἔξω ὁ ἄνεμος, μέ τά χίλια του στόματα 

ὀνόματα κι ὀνόματα...


Μά κι ἡ βροχή πού φαίνεται σά ν' ἀπαγγέλλει στίχους 

παράλληλη καί ρυθμική καθώς πέφτει στή γῆς. 

Εἶμαι καλά στους τέσσερεις τῆς κάμαράς μου τοίχους. 

Ἔφθασα στο λιμάνι τῆς στοργῆς.



ΤΟΠΙΟ

Στο θλιμένο κάμπο βρέχει, 

βρέχει στίς ἐλιές τις γκρίζες· 

το νερό σε ρίγος τρέχει 

από τα κλαδιά στις ρίζες.


Γκρίζα ή ώρα, γκρίζει η χώρα, 

σκοτεινά κάτω κι ἀπάνω.

Ξεχωρίζουν μές στη μπόρα 

τα τσαντίρια τῶν τσιγγάνων.


Απ' τήν ἄσφαλτο τά κάρα 

κατεβαίνουν, κατεβαίνουν... 

Λάμπουν μερικά τσιγάρα 

στα παράθυρα του τραίνου.


Ένα σκιάχτρο απελπισμένο 

στη νεροποντή, στο κρύο, 

ἄδικα γνέφει στο τραίνο

κι ἐμψυχώνει το τοπίο.


Ανυπόφορη εἶναι ἡ θλίψη 

τῶν ἀγρῶν, αὐτόν τό μήνα... 

Η βρύχη μας έχει κρύψει 

ἀπ' τό φόντο την Αθήνα.


... Και το βράδυ κατεβαίνει 

μές στη νέκρα, μές στη γύμνια. 

Που 'ναι οἱ βάτραχοι κρυμένοι; 

Γιατί σώπασαν τ' αγρίμια,


Μές στον κάμπο τώρα μόνα 

τα βαριά περνάνε τραΐνα, 

λές και φέρνουν το χειμώνα 

καί τή νύχτα ἀπό τά ξένα.



Ο ΔΡΟΜΟΣ ΤΗΣ ΘΑΛΑΣΣΑΣ

Ὁ δρόμος τῆς θάλασσας --  ποῦ εἶδα; Μέσα στ' ὄνειρο ή στό 

νησί μου τότε πού ἦταν ἡ θάλασσα γαλάζια, γαλάζια, γεμάτη 

χρυσό μεγαλεῖο ;

Δέν θά τόν ξαναπεράσω ποτέ κρατώντας το χέρι τῆς πιό όμορφης 

κυρίας τοῦ κόσμου, τῆς γυναίκας μέ τ᾽ ἄσπρα τριαντάφυλλα 

καί τήν πράσινη ὀμπρέλα πού στόν ἴσκιο της σμίγαμε οἱ δύο. 

Πηγαίναμε στό ἀρχοντικό μέ τήν πλατιά μαρμάρινη σκάλα, μέ 

τῶν ἑφτά περιβολιῶν του τ᾿ ἀρώματα καί τό γραφικό του ἐκ- 

κλησάκι πού γύρω του ἁπλώνονταν ἥσυχο τοῦ ἀρχοντικοῦ τό 

κοιμητήριο,

Με μνήματα θαλασσομάχων ἡρώων πού εἰρηνικά πεθάναν στο 

κρεβάτι τους καί μ' ἄλλα πιό πρόσφατα τῶν ἀπογόνων, πού ἡ 

ζωή τους τέλειωσε χωρίς δόξες πολύ κοινή κι ὅλη μυστήριο. 

Ηταν ἐκεῖ, μές στο συγγενολόι τῶν νεκρῶν καί μιά κοπέλα πού

τή γνώρισα, ἡ νέα κόρη μέ τό δροσερό ὄνομα πού τήν ἀγάπαγε 

πολύ ἡ ὄμορφη κυρία καί πού τήν ἔκλαιγε ἀκόμα πιό πολύ. 

Ηταν αὐτή πού πέρναγε τίς ώρες της κεντώντας ἄνθη στο βε- 

λοῦδο κι ἄφηνε κάθε τόσο τό εργόχειρο γιά νά θρηνήσει ἐπάνω 

στο βιολί.

Λευκή σάν τίς λαμπάδες πού εἶδα μιά μέρα γύρω ἀπό τόν ὕπνο της, 

πάντα τόν πόντο κοίταζε μέ τά μεγάλα θαλασσιά της μά-

τια, λές καί τή σημαιοστόλιστη περίμενε φρεγάδα, ἡ ρομάν- 

τική τῶν μπουρλοτιέρηδων ἐγγονή·

Περνούσανε καράβια μεγάλα και μικρά, ξενιτεμένους φέρνανε και 

παίρναν μετανάστες, μά ἐκείνη καρτεροῦσε πάντα μές ἀπ' τό 

μπαλκόνι.

Με χάιδευε με το λευκό της χέρι που αντιφέγγιζε, χωρίς ποτέ 

της να μιλάει. Έπειτα πέθανε κι άρχισα τότε νὰ τὴν ἀγαπάω, 

βλέποντας το βιολί στη θήκη του και σκεπασμένη, με λευκό 

πανί τήν πολυθρόνα της, στην άκρη.

Κι ὅταν ἀντίκριζα τόν ἀνθισμένο τάφο της, στο γραφικό τοῦ ἄρχον-

τικού της κοιμητήριο, βουρκώνανε τα μάτια μου ἀπ' τὸ δάκρυ.

Εκρύωνα και ζύγωνα ἀκόμα πιο κοντά στην όμορφη κυρία και 

με μεγάλη περιπάθεια τῆς ἔσφιγγα το χέρι. 

--Ὤ, πάμε... πάμε... "Ας φύγουμε... τῆς ἔλεγα. Στο σπίτι το

δικό μας να γυρίσουμε... Γιά μᾶς δέν εἶν' αὐτά τά μέρη... 

Κι αὐτή, ποὺ κάθε σκέψη μου τη μάντευε, μου χαμογέλαγε για

να με συνεφέρει. 

Έπειτα, σιωπηλοί, κι ἀπό τούς ίδιους φόβους ταραγμένοι, το δρό-

μο τῆς ἐπιστροφῆς παίρναμε με γοργά βήματα

Τί βία να γυρίσουμε στο σπίτι... Ἐκεῖ ἦταν ὅλα χαρωπά... Ἐκεῖ 

ήταν όλα νέα... Το παρελθόν μας ήτανε μικρό, δέν εἶχε ἱστο- 

ρία, ούτε νεκρούς και μνήματα.

Ἐκεῖ ἀκόμα καί τό δειλινό, αὐτή ἡ τόσο θλιβερή για το νησί μας 

ώρα που κάνει τους πιό εὐαίσθητους νὰ κλαῖνε, ἔμοιαζε μέ πρωί.

Ἐκεῖ, πλάι στη νέα κι όμορφη κυρία, ἄρχιζε ἡ ζωή.



ΤΗΝ ΚΑΜΑΡΟΥΛΑ ΜΟΥ

Τὴν καμαρούλα μου ψηλά 'χω•  

τὸν οὐρανὸ πάντα κοιτάζει 

καὶ τὸ φεγγάρι έχει μονάχο 

χλωμὸ καὶσοβαρό της ξένο.


Κάτω στὴν πόρτα κι ἂν χτυπᾶνε 

ἐμένα, τώρα, τί μὲ νοιάζει; 

Κανένας δὲ μπορεῖ πιὰ νά 'ναι 

ὅταν ἐκεῖνον δὲν προσμένω...
 

Μὲ τὰ λουλούδια, μοναχή μου, 

ἀπ' ὅλους εἶμαι πιὰ κρυμένη•  

καὶ χωρὶς νά 'μαι λυπημένη 

ἔχω ὅλο δάκρια τὴν ψυχή μου.


Βλέπω ἀπὸ δῶ τὸν οὐρανὸ 

ξεκάθαρο και γαλανό•  

βλέπω τ' ἀστέρια σὰ βραδιάζει 

μὰ καὶ τὴ μπόρα όταν ουρλιάζει.


Ἐδῶ στὴ θέση μου, ἀντικρύ μου 

κάποια καρέκλα περιμένει: 

ἤτανε ἡ καρέκλα ἐκείνου 

ποὺ μᾶς χωροῦσε καὶ τοὺς δυό.


Μὲ μιὰ ταινία σημαδεμένη 

αὐτὴ ἡ καρέκλα είναι εδώ, 

στη μοίρα της ὑποταγμένη 

ὅπως κι ἐγώ…..

